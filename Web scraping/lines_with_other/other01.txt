Ústavní  soud  není  vázán  odůvodněním,  leč  toliko petitem<br>podaného  návrhu, a  proto jej   posoudil i  z hlediska  souladu s<br>dalšími  ústavními normami a principy. V této souvislosti zejména<br>nemohl přehlédnout, že nálezem vyhlášeným pod č. 233/1999 Sb. jako<br>protiústavní zrušil část podobného zákona (č. 268/1998 Sb.), a to<br>právě ve vztahu  k soudcům obecných soudů, a i  v tomto případě se<br>proto musel zabývat  otázkou, zda napadený zákon není  v rozporu s<br>ústavně   zaručenými  principy  demokratického  právního  státu  a<br>soudcovské  nezávislosti,  jak  Ústavní  soud  shledal  v uvedeném<br>případě.   Právě  z   tohoto  hlediska   Ústavní  soud   dospěl  k<br>následujícím závěrům.<br><br>     Soudcovská   nezávislost  představuje   jednu  ze  základních<br>demokratických  hodnot a  k naplňování  této nezávislosti nesporně<br>napomáhá i  materiální zabezpečení soudců.  Zejména je  podstatné,<br>aby do  soudcovských náhrad nebylo ze  strany jiných složek státní<br>moci zasahováno svévolně, opakovaně a jakoukoliv formou. Proto  se<br>Ústavní  soud zaměřil  (v  souladu  s rozhodovací praxí Evropského<br>soudu pro lidská práva)na otázku, zda napadený zásah do zaručených<br>práv (tzn. v  tomto případě odnětí tzv. 14  platu soudcům obecných<br>soudů) 1. byl  stanoven zákonem, 2. směřoval k  legitimnímu cíli a<br>3. byl nezbytným v demokratické společnosti.<br><br>     1.  K první  otázce je  možno konstatovat,  že zákonná  forma<br>zásahu splněna byla. Přitom jsou nedůvodné navrhovatelovy námitky,<br>že  zákon  je  retroaktivní,  neboť  v  daném  případě  je situace<br>srovnatelná s  nálezem vyhlášeným pod  č. 233/1999 Sb.,  v němž se<br>Ústavní  soud  s  námitkou   retroaktivity  obdobného  zákona  již<br>dostatečně  vypořádal, a  v daném  případě mu proto nezbývá, ne na<br>tento  nález  odkázat.  Ústavní  soud   dále konstatuje,  že  -  z<br>ústavněprávního   hlediska  -  není  relevantní  skutečnost,  že v<br>posuzované  věci  došlo  k  přijetí  napadeného  zákona  rozdílnou<br>legislativní formou, tzn. novelizací příslušného zákona na  rozdíl<br>od  přijetí  zákona  samostatného.   Je  totiž  sice  pravdou,  že<br>ústavněprávně je vhodnější, když -  právě v tak "citlivé" oblasti,<br>jako je omezování materiálních požitků soudců - dojde k novelizaci<br>zákona původního, který stanoví plat a další náležitosti soudců, a<br>tedy jedná se o řešení systematické, než když je přijat samostatný<br>zákon,  který  svojí  materií  ad  hoc  zasahuje do zákona jiného.<br>Nicméně z  ústavněprávního  hlediska tento rozdíl sám o  sobě nemá<br>rozhodující význam.<br><br>     V tomto  směru tedy návrh  na zrušení předmětného zákona není<br>důvodný, neboť k napadenému zásahu došlo zákonnou formou.<br><br>     2.  Druhou   otázkou  je,  zda  napadený   zákon  směřoval  k<br>legitimnímu   cíli,  tzn.  zda  odejmutí  tzv.  14.  platů  soudců<br>obecných soudů bylo v předmětném období legitimní.<br><br>     V  této souvislosti  Ústavní  soud  nemohl odhlédnout  ani od<br>sociální  a ekonomické  reality  České  republiky, která se v době<br>přijetí tohoto  zákona nacházela v obtížné  hospodářské a sociální<br>situaci, což ve svých důsledcích vedlo i ke zrušení tzv. 14. platů<br>státních  zaměstnanců (byť  poněkud  jinou formou než  u ústavních<br>činitelů)  a také  k odnětí  tzv. 14.  platu ústavních činitelů. Z<br>hlediska legitimity cíle proto Ústavní  soud zastává názor, že ani<br>soudci  obecných  soudů  se   nenacházejí  v  jakémsi  "právním  a<br>ekonomickém  vakuu",  které  by   je  zcela  izolovalo  od  okolní<br>hospodářské a sociální reality.  Nelze tedy kategoricky tvrdit, že<br>soudci  obecných soudů  mají  apriorní  právo na takové materiální<br>zabezpečení,  které nemůže být legislativní formou žádným způsobem<br>a za žádných okolností změněno.<br><br>     V  nálezu  vyhlášeném  pod   č.  233/1999  Sb.  Ústavní  soud<br>deklaroval,   že   stát   je   povinen   vytvářet  institucionální<br>předpoklady pro reálnou nezávislost soudů a pro stabilizaci jejich<br>pozice ve vztahu  k legislativě a exekutivě. Soudy  musí plnit své<br>úkoly  a povinnosti  zejména v   oblasti práv  a svobod  člověka a<br>občana,   přičemž   tyto   principy   nesmějí   být  narušeny  ani<br>legislativní  formou. Ústavní  soud na  tomto základním východisku<br>nic  nezměnil.  V  dané  věci  bylo  postupem zákonodárce dotčeno<br>materiální zabezpečení celé veřejné sféry (a to s ohledem na vztah<br>novelizace zákona č. 236/1995 Sb. a novelizace zákona č. 143/1992<br>Sb., o  platu a odměně  za pracovní pohotovost v rozpočtových a  v<br>některých dalších organizacích a orgánech), a nikoli pouze soudců.<br>Odlišné posuzování pouze jedné skupiny, i když chráněné ve zvýšené<br>míře  ústavními  kautelami principu  nezávislosti,  by znamenalo v<br>uvedeném   kontextu  stěží   přijatelné  zvýhodnění.   Při  každém<br>legislativním zásahu i do  materiálního zabezpečení soudců je tedy<br>nezbytné  důsledně  respektovat   základní  principy  materiálního<br>právního  státu  a  hodnotovou  orientaci  ústavního pořádku České<br>republiky. Zejména k tomuto zásahu  nesmí dojít v důsledku svévole<br>nebo  porušením principu  právní jistoty.  V takovémto  případě by<br>zjevně došlo i k porušení legitimity sledovaného cíle.<br><br>     Nicméně právě  v tomto směru je nutno vidět odlišnost situace<br>obou zmíněných případů. Jestliže  totiž ve věci nálezu vyhlášeného<br>pod č. 233/1999  Sb. Ústavní soud rozhodoval za situace, kdy zásah<br>do   nezávislosti   soudců   byl   napadeným  legislativním  aktem<br>bezprostřední a aktuální v souzené věci by vyhovění návrhu ve svém<br>důsledku  znamenalo  přiznání  příslušných materiálních  požitků s<br>více než dvouletým zpožděním (kdy i žalobce před Městským soudem v<br>Brně svůj  návrh podal více než  rok poté, co napadený zákon nabyl<br>účinnosti) a zrušení napadeného  zákona z důvod ochrany soudcovské<br>nezávislosti   by   bylo   z   ústavněprávního  hlediska  nanejvýš<br>problematické. Ústavní soud totiž ve  své činnosti musí usilovat o<br>efektivní  ochranu  ústavnosti  a   za  této  situace  by  zrušení<br>napadeného zákona bylo zjevně neefektivní a neplnilo by přiměřeně<br>ten účel, který Ústavní soud deklaroval v nálezu vyhlášeném pod č.<br>233/1999 Sb.<br>     Ústavní soud konstatuje, že  v daném případě neshledal rozpor<br>mezi  legitimitou  sledovaného cíle   a  napadeným  zásahem  a  že<br>předmětný zákon není ani z tohoto pohledu protiústavní.<br><br>     3. Třetí aspekt, jímž se  Ústavní soud zbýval, bylo posouzení<br>toho, zda napadený zákon  byl v demokratické společnosti nezbytným<br>opatřením. To znamená, že se Ústavní soud musel zaměřit na otázku,<br>zda  ke sledovanému  legitimnímu  cíli  nebylo možno  dospět jiným<br>způsobem než  přijetím tohoto zákona. V  souzené věci Ústavní soud<br>shledal, že zvolené  řešení - přes veškeré uvedené výhrady - nelze<br>považovat za protiústavní ani z  toho důvodu že by nepředstavovalo<br>opatření  v  demokratické společnosti  nezbytné. Napadeným zákonem<br>totiž   ze    všech   uvedených   důvodů    nedošlo   k   ohrožení<br>institucionálních  předpokladů  pro  reálnou  nezávislost  soudů a<br>nelze  jej  charakterizovat  ani  jako  svévolný  akt zákonodárce.<br>Ústavní  soud  totiž  při  plnění  svých  úkolů  musí  zvažovat  i<br>intenzitu  zásahu  do  základních  principů  ústavnosti a napadený<br>zákon jako  protiústavní derogovat až tehdy,  dospěje-li k závěru,<br>že  míra neústavnosti  napadeného zákona  reálně porušuje základní<br>ústavní principy. K takovému závěru však Ústavní soud v posuzované<br>věci nedospěl.<br><br>     Ústavní  soud  přistupuje  ke   zrušen  právního  předpisu  v<br>případě, jestliže shledá, že  užitek plynoucí z derogace převažuje<br>nad nežádoucími důsledky z ní plynoucími, a tedy  postupuje  podle<br>principu  přiměřenosti v  materiálním právním  státě. Ani  v tomto<br>směru Ústavní soud důvod pro zrušení napadeného zákona neshledal.
